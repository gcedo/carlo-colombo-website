### Il sogno spezzato

---

La mia ricerca prende spunto da una lapide che, in Rocca d'Arazzo, ricorda l'avventura e la tragica fine di  Cammarota, uno dei primissimi pionieri del volo in Italia. La curiosità, l’interesse e la passione mi sono stati  preziosi compagni di viaggio nel  ricostruire  la vicenda di questo giovane aviatore, maturata in un'Italia ancora risorgimentale che guardava al progresso come stimolo al completamento della sua unità nazionale.
Enrico Cammarota Adorno, nato a Rocca d' Arazzo il 22 novembre 1882, era nipote del Senatore Giuseppe Cornero, personaggio di spicco nel panorama risorgimentale e, soprattutto, Prefetto in province turbolente e difficili.
Dopo gli studi in ingegneria in Italia,  Cammarota aveva iniziato a coltivare la passione per il volo. Sogno che coronerà, pioniere tra i pionieri, conseguendo il brevetto n. 13 in Francia nell’ottobre 1910, dopo aver ottenuto qualche mese prima il diploma di ingegneria aeronautica  alla Scuola Superiore di Parigi, classificandosi come terzo miglior laureato.
Destinato ad una brillante carriera di progettista ed istruttore come ufficiale nei reparti di volo sperimentali dell'esercito il giovane pilota, sabato 3 dicembre 1910, decollava dal campo di Centocelle, nell'agro romano, per l'ultima missione addestrativa della giornata: pochi minuti dopo l'aereo precipitava.
Nella sciagura, oltre ad Enrico Cammarota Adorno, moriva il soldato di leva Giuseppe Castellani, aiutante del pilota, che era a bordo del velivolo caduto: il suo battesimo dell’aria, tanto a lungo desiderato, si era tramutato in tragedia. Il Castellani, originario di Travo nel piacentino, avrebbe compiuto il suo ventunesimo anno di età  esattamente una settimana dopo.
Le esistenze dei due giovani, sino ad allora molto diverse, si erano così indissolubilmente  intrecciate in un  comune destino,  all’imbrunire di una giornata di inizio dicembre.
