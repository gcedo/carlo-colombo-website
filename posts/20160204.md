### Il conte Giovanni Riccardi

---

<figure>
  ![La famiglia Riccardi](/img/news/riccardi_2.png)
  <figcaption class="text-center">
    La famiglia Riccardi
  </figcaption>
</figure>

La storia del conte Giovanni Riccardi, appartenente all’antica e  nobilissima famiglia dei Riccardi di Biella che affonda le sue radici nell’anno 1000,  è intimamente legata  a Rocca d’Arazzo. Basti ricordare  la realizzazione di alcune opere, la creazione di istituzioni che rimangono, tuttora, a testimonianza  del suo operato più che decennale, in qualità di Sindaco e di filantropo.
Il ponte sul Tanaro, la cui ricostruzione terminò nel  1950 dopo gli eventi bellici, fu costruito a partire dal 1909 e inaugurato il 25 maggio 1913, grazie all’interessamento del  Sindaco conte Riccardi.
L’asilo che, proprio in questi tempi, vede la possibilità di ritornare luogo utile alla collettività, fu fondato nel 1903 dal conte Riccardi e da Don  Emilio Cavallotto, neo Parroco di Rocca d’Arazzo. Il conte ebbe  la carica di presidente sino al 1935 e, nel contempo il compito, a volte non facile, di far quadrare il bilancio, grazie soprattutto all’ apporto dei  soci azionisti e dei benefattori.
Fu  presidente anche della società incendi “La Rocca” che operò prevalentemente nel capoluogo, promuovendo la necessità di unificare sotto un unico tetto le altre società presenti nelle frazioni, così da ottenere maggiori benefici per gli assicurati.
Molto altro ancora il conte Giovanni fece per Rocca: lasciamo però che il lettore lo possa scoprire, da solo, grazie alla lettura del libro.

